雄浑
大用外腓，真体内充。
反虚入浑，积健为雄。
具备万物，横绝太空。
荒荒油云，寥寥长风。
超以象外，得其环中。
持之匪强，来之无穷。
冲淡
素处以默，妙机其微。
饮之太和，独鹤与飞。
犹之惠风，荏苒在衣。
阅音修篁，美曰载归。
遇之匪深，即之愈希。
脱有形似，握手已违。
纤秾
采采流水，蓬蓬远春。
窈窕深谷，时见美人。
碧桃满树，风日水滨。
柳阴路曲，流莺比邻。
乘之愈往，识之愈真。
如将不尽，与古为新。
沉着
绿林野屋，落日气清。
脱巾独步，时闻鸟声。
鸿雁不来，之子远行。
所思不远，若为平生。
海风碧云，夜渚月明。
如有佳语，大河前横。
高古
畸人乘真，手把芙蓉。
泛彼浩劫，窅然空踪。
月出东斗，好风相从。
太华夜碧，人闻清钟。
虚伫神素，脱然畦封。
黄唐在独，落落玄宗。
典雅
玉壶买春，赏雨茅屋。
坐中佳士，左右修竹。
白云初晴，幽鸟相逐。
眠琴绿阴，上有飞瀑。
落花无言，人淡如菊。
书之岁华，其曰可读。
洗炼
如矿出金，如铅出银。
超心炼冶，绝爱缁磷。
空潭泻春，古镜照神。
体素储洁，乘月返真。
载瞻星辰，载歌幽人。
流水今日，明月前身。
劲健
行神如空，行气如虹。
巫峡千寻，走云连风。
饮真茹强，蓄素守中。
喻彼行健，是谓存雄。
天地与立，神化攸同。
期之以实。御之以终。
绮丽
神存富贵，始轻黄金。
浓尽必枯，淡者屡深。
雾馀水畔，红杏在林。
月明华屋，画桥碧阴。
金尊酒满，伴客弹琴。
取之自足，良殚美襟。
自然
俯拾即是，不取诸邻。
俱道适往，着手成春。
如逢花开，如瞻岁新。
真与不夺，强得易贫。
幽人空山，过雨采蘋。
薄言情悟，悠悠天钧。
含蓄
不着一字，尽得风流。
语不涉难，已不堪忧。
是有真宰，与之沉浮。
如渌满酒，花时反秋。
悠悠空尘，忽忽海沤。
浅深聚散，万取一收。
豪放
观花匪禁，吞吐大荒。
由道反气，处得以狂。
天风浪浪，海山苍苍。
真力弥满，万象在旁。
前招三辰，后引凤凰。
晓策六鳌，濯足扶桑。
精神
欲返不尽，相期与来。
明漪绝底，奇花初胎。
青春鹦鹉，杨柳池台。
碧山人来，清酒深杯。
生气远出，不着死灰。
妙造自然，伊谁与裁。
缜密
是有真迹，如不可知。
意象欲生，造化已奇。
水流花开，清露未晞。
要路愈远，幽行为迟。
语不欲犯，思不欲痴。
犹春于绿，明月雪时。
疏野
惟性所宅，真取不羁。
控物自富，与率为期。
筑室松下，脱帽看诗。
但知旦暮，不辨何时。
倘然适意，岂必有为。
若其天放，如是得之。
清奇
娟娟群松，下有漪流。
晴雪满竹，隔溪渔舟。 
可人如玉，步履寻幽。
载瞻载止，空碧悠悠。
神出古异，淡不可收。
如月之曙，如气之秋。
委曲
登彼太行，翠绕羊肠。
杳霭流玉，悠悠花香。
力之于时，声之于羌。
似往已回，如幽匪藏。
水理漩洑，鹏风翱翔。
道不自器，与之圆方。
实境
取语甚直，计思匪深。
忽逢幽人，如见道心。
清涧之曲，碧松之阴。
一客荷樵，一客听琴。
情性所至，妙不自寻。
遇之自天，泠然希音。
悲慨
大风卷水，林木为摧。
适苦欲死，招憩不来。
百岁如流，富贵冷灰。
大道日往，若为雄才。
壮士拂剑，浩然弥哀。
萧萧落叶，漏雨苍苔。
形容
绝伫灵素，少回清真。
如觅水影，如写阳春。
风云变态，花草精神。
海之波澜，山之嶙峋。
俱似大道，妙契同尘。
离形得似，庶几斯人。
超诣
匪神之灵，匪几之微。
如将白云，清风与归。
远引若至，临之已非。
少有道契，终与俗违。
乱山乔木，碧苔芳晖。
诵之思之，其声愈希。
飘逸
落落欲往，矫矫不群。
缑山之鹤，华顶之云。
高人画中，令色氤氲。
御风蓬叶，泛彼无垠。
如不可执，如将有闻。
识者已领，期之愈分。
旷达
生者百岁，相去几何。
欢乐苦短，忧愁实多。
何如尊酒，日往烟萝。
花覆茅檐，疏雨相过。
倒酒既尽，杖藜行歌。
孰不有古，南山峨峨。
流动
若纳水輨，如转丸珠。
夫岂可道，假体如愚。
荒荒坤轴，悠悠天枢。
载要其端，载同其符。
超超神明，返返冥无。
来往千载，是之谓乎。
