不论平地与山尖，无限风光尽被占。
采得百花成蜜后，为谁辛苦为谁甜。

两个黄鹂鸣翠柳，一行白鹭上青天。
窗含西岭千秋雪，门泊东吴万里船。

七夕今宵看碧霄，牵牛织女渡河桥。
家家乞巧望秋月，穿尽红丝几万条。

清明时节雨纷纷，路上行人欲断魂。
借问酒家何处有？牧童遥指杏花村。

银烛秋光冷画屏，轻罗小扇扑流萤。
天阶夜色凉如水，卧看牵牛织女星。

远上寒山石径斜，白云深处有人家。
停车坐爱枫林晚，霜叶红于二月花。

折戟沉沙铁未销，自将磨洗认前朝。
东风不与周郎便，铜雀春深锁二乔。

春城无处不飞花，寒食东风御柳斜。
日暮汉宫传蜡烛，轻烟散入五侯家。

秋丛绕舍似陶家，遍绕篱边日渐斜。
不是花中偏爱菊，此花开尽更无花。

新年都未有芳华，二月初惊见草芽。
白雪却嫌春色晚，故穿庭树作飞花。

洛阳城里见秋风，欲作家书意万重。
复恐匆匆说不尽，行人临发又开封。

古木阴中系短篷，杖藜扶我过桥东。
沾衣欲湿杏花雨，吹面不寒杨柳风。

归志宁无五亩园，读书本意在元元。
灯前目力虽非昔，犹课蝇头二万言。

死去元知万事空，但悲不见九州同。
王师北定中原日，家祭无忘告乃翁。

胜日寻芳泗水滨，无边光景一时新。
等闲识得东风面，万紫千红总是春。

我家洗砚池边树，朵朵花开淡墨痕。
不要人夸好颜色，只留清气满乾坤。

冰雪林中著此身，不同桃李混芳尘。
忽然一夜清香发，散作乾坤万里春。

草长莺飞二月天，拂堤杨柳醉春烟。
儿童散学归来早，忙趁东风放纸鸢。

咬定青山不放松，立根原在破岩中。
千磨万击还坚劲，任尔东西南北风。

碧玉妆成一树高，万条垂下绿丝绦。
不知细叶谁裁出，二月春风似剪刀。

云母屏风烛影深，长河渐落晓星沉。
嫦娥应悔偷灵药，碧海青天夜夜心。

初闻征雁已无蝉，百尺楼高水接天。
青女素娥俱耐冷，月中霜里斗婵娟。

自古逢秋悲寂寥，我言秋日胜春朝。
晴空一鹤排云上，便引诗情到碧霄。

更深月色半人家，北斗阑干南斗斜。
今夜偏知春气暖，虫声新透绿窗纱。

爆竹声中一岁除，春风送暖入屠苏。
千门万户曈曈日，总把新桃换旧符。

泉眼无声惜细流，树阴照水爱晴柔。
小荷才露尖尖角，早有蜻蜓立上头。

无花无酒过清明，兴味萧然似野僧。
昨日邻家乞新火，晓窗分与读书灯。

花开不并百花丛，独立疏篱趣未穷。
宁可枝头抱香死，何曾吹落北风中。

黄梅时节家家雨，青草池塘处处蛙。
有约不来过夜半，闲敲棋子落灯花。

不求见面惟通谒，名纸朝来满敝庐。
我亦随人投数纸，世情嫌简不嫌虚。

李白乘舟将欲行，忽闻岸上踏歌声。
桃花潭水深千尺，不及汪伦送我情。

兰陵美酒郁金香，玉碗盛来琥珀光。
但使主人能醉客，不知何处是他乡。

锦城丝管日纷纷，半入江风江入云。
此曲只应天上有，人间能得几回闻。

千里莺啼绿映红，水村山郭酒旗风。
南朝四百八十寺，多少楼台烟雨中。

烟笼寒水月笼沙，夜泊秦淮近酒家。
商女不知亡国恨，隔江犹唱后庭花。

旅馆寒灯独不眠，客心何事转凄然。
故乡今夜思千里，霜鬓明朝又一年。

十轮霜影转庭梧，此夕羁人独向隅。
未必素娥无怅恨，玉蟾清冷桂花孤。

北风吹雪四更初，嘉瑞天教及岁除。
半盏屠苏犹未举，灯前小草写桃符。

少年易老学难成，一寸光阴不可轻。
未觉池塘春草梦，阶前梧叶已秋声。

千锤万凿出深山，烈火焚烧若等闲。
粉身碎骨全不怕，要留清白在人间。

湖光秋月两相和，潭面无风镜未磨。
遥望洞庭山水色，白银盘里一青螺。

朱雀桥边野草花，乌衣巷口夕阳斜。
旧时王谢堂前燕，飞入寻常百姓家。

一道残阳铺水中，半江瑟瑟半江红。
可怜九月初三夜，露似真珠月似弓。

三更灯火五更鸡，正是男儿读书时。
黑发不知勤学早，白首方悔读书迟。

荷叶罗裙一色裁，芙蓉向脸两边开。
乱入池中看不见，闻歌始觉有人来。

百啭千声随意移，山花红紫树高低。
始知锁向金笼听，不及林间自在啼。

天门中断楚江开，碧水东流至此回。
两岸青山相对出，孤帆一片日边来。

月落乌啼霜满天，江枫渔火对愁眠。
姑苏城外寒山寺，夜半钟声到客船。

故园东望路漫漫，双袖龙钟泪不干。
马上相逢无纸笔，凭君传语报平安。

绿遍山原白满川，子规声里雨如烟。
乡村四月闲人少，才了蚕桑又插田。

横看成岭侧成峰，远近高低各不同。
不识庐山真面目，只缘身在此山中。

荷尽已中擎雨盖，菊残犹有傲霜枝。
一年好景君须记，最是橙黄橘绿时。

山外青山楼外楼，西湖歌舞几时休？
暖风熏得游人醉，直把杭州作汴州。

梅子黄时日日晴，小溪泛尽却山行。
绿阴不减来时路，添得黄鹂四五声。

风雨端阳生晦冥，汩罗无处吊英灵。
海榴花发应相笑，无酒渊明亦独醒。

君问归期未有期，巴山夜雨涨秋池。
何当共剪西窗烛，却话巴山夜雨时。

独怜幽草涧边生，上有黄鹂深树鸣。
春潮带雨晚来急，野渡无人舟自横。

蓬头稚子学垂纶，侧坐莓苔草映身。
路人借问遥招手，怕得鱼惊不应人。

京口瓜洲一水间，钟山只隔数重山。
春风又绿江南岸，明月何时照我还？

飞来山上千寻塔，闻说鸡鸣见日升。
不畏浮云遮望眼，只缘身在最高层。

应怜屐齿印苍苔，小扣柴扉久不开。
春色满园关不住，一枝红杏出墙来。

萧萧梧叶送寒声，江上秋风动客情。
知有儿童挑促织，夜深篱落一灯明。

一叶渔船两小童，收篙停棹坐船中。
怪生无雨都张伞，不是遮头是使风。

望门投止思张俭，忍死须臾待杜根。
我自横刀向天笑，去留肝胆两昆仑。

日照香炉生紫烟，遥看瀑布挂前川。
飞涨直下三千尺，疑是银河落九天。

朝辞白帝彩云间，千里江陵一日还。
两岸猿声啼不住，轻舟已过万重山。

峨眉山月半轮秋，影入平羌江水流。
夜发清溪向三峡，思君不见下渝州。

去年今日此门中，人面桃花相映红。
人面不知何处去，桃花依旧笑春风。

梅雪争春未肯降，骚人搁笔费评章。
梅须逊雪三分白，雪却输梅一段香。

百战沙场碎铁衣，城南已合数重围。
突营射杀呼延将，独领残兵千骑归。

人间四月芳菲尽，山寺桃花始盛开。
长恨春归无觅处，不知转入此中来。

渭城朝雨浥轻尘，客舍青青柳色新。
劝君更尽一杯酒，西出阳关无故人。

谁家玉笛暗飞声，散入春风满洛城。
此夜曲中闻折柳，何人不起故园情。

岐王宅里寻常见，崔九堂前几度闻。
正是江南好风景，落花时节又逢君。

曾经沧海难为水，除却巫山不是云。
取次花丛懒回顾，半缘修道半缘君。

寒雨连江夜入吴，平映送客楚山孤。
洛阳亲友如相问，一片冰心在玉壶。

篱落疏疏一径深，树头花落未成阴。
儿童急走追黄蝶，飞入菜花无处寻。

秦时明月汉时关，万里长征人未还。
但使龙城飞将在，不教胡马度阴山。

浩荡离愁白日斜，吟鞭东指即天涯。
落红不是无情物，化作春泥更护花。

古人学问无遗力，少壮工夫老始成。
纸上得来终觉浅，绝知此事要躬行。

葡萄美酒夜光杯，欲饮琵琶马上催。
醉卧沙场君莫笑，古来征战几人回？

青海长云暗雪山，孤城遥望玉门关。
黄沙百战穿金甲，不破楼兰终不还。

黄河远上白云间，一片孤城万仞山。
羌笛何须怨杨柳，春风不度玉门关。

杨柳青青江水平，闻郎江上踏歌声。
东边日出西边雨，道是无晴却有晴。

黄师塔前江水东，春光懒困倚微风。
桃花一簇开无主，可爱深红爱浅红？

黄四娘家花满蹊，千朵万朵压枝低。
留连戏蝶时时舞，自在娇莺恰恰啼。

半亩方塘一鉴开，天光云影共徘徊。
问渠那得清如许？为有源头活水来。

莫言下岭便无难，赚得行人空喜欢。
正入万山圈子里，一山放过一山拦。

少小离家老大回，乡音无改鬓毛衰。
儿童相见不相识，笑问客从何处来。

梅子金黄杏子肥，麦花雪白菜花稀。
日长篱落无人过，惟有蜻蜓蛱蝶飞。

独在异乡为异客，每逢佳节倍思亲。
遥知兄弟登高处，遍插茱萸少一人。

中庭地白树栖鸦，冷露无声湿桂花。
今夜月明人尽望，不知秋思落谁家。

毕竟西湖六月中，风光不与四时同。
接天莲叶无穷碧，映日荷花别样红。

九州生气恃风雷，万马齐喑究可哀。
我劝天公重抖擞，不拘一格降人才。

天街小雨润如酥，草色遥看近却无。
最是一年春好处，绝胜烟柳满皇都。

故人西辞黄鹤楼，烟花三月下扬州。
孤帆远影碧空尽，唯见长江天际流。

黑云翻墨未遮山，白雨跳珠乱入船。
卷地风来忽吹散，望湖楼下水如天。

水光潋滟晴方好，山色空蒙雨亦奇。
欲把西湖比西子，淡妆浓抹总相宜。

玉颗珊珊下月轮，殿前拾得露华新。
至今不会天中事，应是嫦娥掷与人。

杨花落尽子规啼，闻道龙标过五溪。
我寄愁心与明月，随风直到夜郎西。
